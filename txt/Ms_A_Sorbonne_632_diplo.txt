Sorbonne, ms. 632



3

[1] De.lz juizis e [f. 18b] d’aquelz omes qui podunt donar juizi ses fermanza.

[1.1] Poiss que nos avem dig de sobre d’aquellas causas que sunt obs e.l judizis. Si cum es de edendo, zo es de manifestar ad altre per cal radon el lo vol metre em plaig. ed de in jus vocando zo es de clamar em plaig omen. e poiss que nos avem dig de.ls arbitres. zo es d'aquellas personas que receubon fermanzas de plaig. ni non ant autra jurisdicion. zo es altra poestat. ¶ Aras digam d'aquellas personas que an poestat que podunt destreiner o mes em plaig que fazon radon l'us a l'autre. e qui podunt donar judizi ses nuilla fermanza. Mas aquel de sobre es appellaz Jutgues. ¶

[1.2] Primeirament deu esser esgardaz que es judicium . ed en cal forma. ed en cal mesura el deu esser ordenaz. ed entro a cal termini el durara poiss que el er comenzaz. e cal poestat e cal ualor el a.

[1.3] Li jutgues a tant de differencia de l’arbitre. que li jutgues se fai per publial persona. zo es per cuminal poestat e li arbitres se fai per privada persona. ¶ Aregers altra differencia i esca en [f. 18c] l’arbitre: si om non vol atendre la soa sentencia. Li arbitres non l'en pot destreiner si non per la pignora. o per la pena si il li es promessa o per la fermanza si cum es dig de sobre. ¶ Mas si jutgues dona sentencia . ed om no la vol atendre: el l'en pot destreiner ancara non aia el ni pignora ni fidanza ni non i sia promessa pena. ¶

[1.4] La mesura e la forma deu esser gardada. ed en lo comenzament de.l judizi. ed en la fin. ¶ Aregers deu esser esgardada li persona de.l jutgues. ed aquill de l'actor ed aquill de.l reu. ¶ Aregers la causa deu esser esgardada dun es lo plaz.


[2] Qui pot esser jutges e qui non.

[2.1] Li jutgues deu esser tals persona que el non en posca esser gitaz per natura ni per dreig. ¶ Aquill en sunt gitat per natura qui sunt menor de .xxv. anz. aissi cum ill non podunt esser arbitre. ¶ Aregers aquel qui sunt mut o sort: en son gitat per natura. e per drei en sunt gitat per natura femenas e serus. ed aquel qui sunt infames. zo sunt aquill qui sunt desleialat.



5

[1] De sponsalibus, zo es de las fermarias de las moleranzas.

[1.1] Poiss que nos avem dig d'aquelz negocis que li un ome fant ab los autres. si cum es vendedos o tenedos. e logados. ed autre assaz que om fai solament per respeig d'aver. ara digam de matrimonis zo es de moilleranzas que om no fai tant per respeig d'aver: cum per respeig de semedeis. ¶

[1.2] Si alcuns om vol prenre moiller. moutas causas i devunt esser esgardadas. ¶ Primeirament deu esser esgardatz li edaz d'amdos. zo es d'aquel qui vol prenre moiller e d'aquella que uol penre marit. Car nuillz om non pot fermar moiller si el a meinz de .vii. anz. [f. 64c] ni la femena arregers non deu aver meinz de .vii. anz. si ella vol fermar marit. o sia qu'el aia paire o sia que non. Ni non valran las fermaillas. ed ancara en sia donada penora o fermanza. o avers per arras non val ren. ¶ Arregers nullz om no la pot penre ancara la pusca el fermar. si el es menre de .xiiii. anz e la femna eussament non pot penre marit si ella es menre de .xii. anz ancara posca ella fermar marit. ¶

[1.4] Si aquill omen qui fermant moiller sunt menor de.l temps qu'es dig de sobre. zo es l'om de .xiiii. anz. e la femena de .xii. podunt se partir d'aquellas moilleranzas sens nuilla pena e ses peccat, si amdui o volunt o solament l'us. ancara en sia faiz sagramenz. o en sia plevida fes. ¶ Mas si solament l'uns es menre de zo que nos avem dig desobre. zo es l'om de .xiiii. anz. o la femena de .xii. e l'altre es maier. aquel qui es menre s'en pot partir sens nuilla pena [e ses nuill pecat. Eissament . ed aquel qui es maier de .xiiii. anz s'en pot partir ses nuilla pena] si ella i fon messa, e ses nuill peccat que el non avra. ja sia zo que el o agues jurat per aco que el non laissa que la femna non prenda aissi cum avia jurat. E ja sia zo que lo reman en el: si la pot laissar si ella es menre de .xii. anz. ed ancara [f. 64d] sia el maier de .xiiii. anz. ed ancara o aia el jurat. Ed aco pot far sens nuilla pena: isters que el sera perjurs si el fei aquellas fermaillas per sagrament. ¶

[1.5] Atrestals rados es de la part de la femena. Mas si ill sunt majors de .xxv. anz. certa pena es ordenada ad aquel qui la vol effraigner. aquellas fermaillas que sunt faitas de moilleranzas. la pena es aitals. ¶ Si aquel qui fermet la moiller es maier de .xxv. anz. e reman en el qu'el no la.n vol penre el deura perdre las arras si el las i donet. e la peinora si el i donet peinora. ¶ Mas si en la femna reman qu'es maier de .xxv. anz, deu redre aco que pres de.l marit. ed autrestant. e non plus si non i ag autre covenent cant foron faitas las fermaillas. Mas si fon tals covenenz faiz en las fermaillas. cant la femna pres las arras. o la peinora. o autre per li eis, que ella redes aco en .iiii. tanz. o ella o suns paire si de la soa part reman la moilleranza val ben aquest covenenz. e pot ben lo mariz demandar aco que li fon covengut si reman en la part de la femena que ella non lo pren. ¶ Mas si fo covenenz faiz de mais de .iiii. aitanz: no val aco qu'es dig de.l mais. [f. 65a] ¶

[1.6] Aquel om qui es em poder de sun paire. non deu penre moiller ses la voluntat de.l paire. E si el o fai: non val per radon si.l paire non o cossent poiss. Atrestals radons [sic] si el es e.l poder de sun avi. qu'el non deu penre moiller ses la sua voluntat. ¶ Cals rados es de.l fill que es e.l poder si el vol penre moiller. atrestals rados de la filla, si ella vol penre marit que ella non o pot faire mentre qu'ella es e.l poder de sun paire o de sun avi ses lo lor cossentiment. ¶

[1.7] Atresi cum es vers que.l filz que es em poder sun paire o de sun avi non deu penre moiller ses la lor voluntat. atressi es vers que.l paire ni l'avis non podunt forzar lor fill ni lor nebot de penre moiller. anz es obs que.l filz o cossentisca nominadament. si om vol que vailla lo matrimonis zo es la moilleranza. ¶

[1.8] Altra radons es en la filia que es e.l poder de.l paire. Car lo paire li pot donar marit ancara non o voilla ella ed ella deu o cossentir a.l marit que li vol donar sos paire. o sos avis. sol que aquel mariz sia onesta persona. zo es aitals qui la covenia. zo es no sia infamis. Car si el es infamis. zo es si el non es leials om o honestz [f. 65b] zo es non es destreita la filia de cossentir a.l paire.



6

[6.1] Aizi ditz de.l sers que fugunt a lor senors.

[1.1] Ara digam de.ls sers que fugiunt a lors seinors. e de.ls libertis. Mas primeirament devem saber cals es fugitius. ¶

[1.2] Fugitius es aquel serus: que fui a sson seinor: o a sun magistre. en tal voluntat que el mais non torn ad el. ancara mudes el pois sa voluntat . ed el i tornes. Arregers se el se rescondet e maison de son seinor. per aco que el trobes occaison de fugir. ancara non fugis el. atrestal es cum se el agues fugit. ¶ Arregers se uns sers fugia ed el mudet sa voluntat. ed aucis se en alcuna mesura: atrestal es cum se el agues fugit. Aquella medeussa radons es d'aquel que volia fugir. e cora el comenzet a corre: so seiner lo pres si que el non pog fugir. ¶ Atrestals radons es se mos serus anet en tal log dun eu non lo pusc aduire. si cum es se el anet a mos enemix. ¶

[1.3] Se mos sers me fug. eu m'en pusc tornar ad aquel qui lo me donet. o per vendedon. o per camies. e posc me tornar ad aquel qui lo receup. ed ad aquel qui li donet cosseill de fugir. ¶

[1.4] Aquel om [f. 77a] qui receup mo seru que me fugic: se el lo celet que el no volg que eu o saubes. ancara non saubes el que el era meus. se el sabia que el era fugitius: el lo me deu rendre ab autre seru atrestant bon. o ab .xx. solz. e quantas vegadas el lo recebra: tantas vegadas en deu aver aquesta pena se el lo te per .xx. dias. que el non o manifestet ad aquel de cui el era. ni en publico. ¶ E sobre tot aco el en es tenguz per laironici. e se el non pot pagar aquesta pena: la poestatz lo deu castigar segun lo seu ueiaire. ¶

[1.5] Se.l serus d'alcun fug a son seinor. ed el se rescon e maison d'aquel omen qui es menre de .xx. anz: om lo pot demandar ad aquel en cui bailia es lo menre. zo es sos tuadors. o suns curaors en es tenguz ab atrestal pena cum es dita de sobre. ¶

[1.6] Se.l seiner de.l seru fugitiu ac mal engan en la fuga de son seru: si cum es si el diss enaissi. vai e fug e maison d'aital omen a cui eu voill mal. e.l serus fugic per lo cosseill de son seinor. ed aco pot esser conogut, se val ren per lo deman que om en fara a.l seru: lo seiner lo deu perdre e.l sers deura esser de.l fisco. ¶

[1.7] Se aquel[f. 77b] en cui maison fugic lo sers d'altre. diz que aquel sers es seus o ditz que el es franx: lo sers deu esser mes a torment que el diga la veritat, se el [sic] sers o franx. e se el es sers: que el diga de cui. se om non pot saber lo ver en altra guisa. ¶

[1.8] Se alcus om diz que son seru li es fugiz. ed el lo vol querre en maison d'alcun ome: non li o deu om vedar. ¶

[1.9] E se lo sers d'alcun omen s'en fug lo seiner non pot perdre lo dreig que el i a. per meinz de .xxx. anz. ni altre non o pot gadainar per meinz de .xxx. anz. ancara lo cumpres el d'autre per bona fei. ed aco esdeven per aco que.l sers fai furt de semeteus, cant el fuig.