BNF, naf 4138



3

[1] Aici ditz de.ls juizis e d’aquels omes qui podunt donar juizi ses fermansa

[1.1] Pois que nos auem dit de sobre d'aquelas causas que sunt obs e.ls iuizis : si cum es de edendo so es de manifestar ad autre per cal rason el lo uol metre em plaitz et de in jus uocando. so es de clamar em plait ome. e pois que nos auem dit de.ls arbitres so es d'aquelas personas qui recrubunt fermansas de plait : ni non ant autre juridiction so es autra poestatz. Era digam d'aquelas personas que an poestat que podunt destrenger o mes en plait que fason razon l'us a l'autre. e qui podun donar iudici ses nuilla fermansa. mas aquel de sobre es apelatz arbitres : et aquest es apelatz iudicis. ¶

[1.2] Primeirament[f. 19a] deu esser esgardat que es iudicium . et en cal forma. et en cal mesura el deu esser ordenatz. et entro a cal termini el durara pois que el er comensatz. e cal poestat e cal ualor el a. ¶

[1.3] Loi iutgues a tant de differentia de l'arbitre. so es ordenatz. que li iutgues se fai per publial persona. so es per cuminal poestat e li arbitres se fai per priuada persona. ¶ atressi autra differencia i es car en l'arbitre. si om non uol atendre la soa sentencia. li arbitres non l'en pot destrenger si non per la peniora. o per la pena si il li es promessa o per la fermansa si cum es dit de sobre. mas si iutges dona sentencia et om non la uol atendre : el l'en pot destrenger ancara non aia el ni peniora ni fermansa ni non i sia promessa pena. ¶

[1.4] La mesura e la forma deu esser esgardada et en lo comensament de.l iuizi et en la fin ¶ atressi deu esser esgardada li persona de.l iutge. et aquela de l'actor et aquela de.l reu. ¶ atressi la causa deu esser esgardada don es lo plaitz.


[2] Aici ditz qui pot esser jutges e qui non.

[2.1] Lo iutges deu esser tals persona que el non en posca esser gitatz per natura ni per dreit. ¶ aquil en son gitat per natura qui sunt menor de .xxv. ans. aissi cum il non podunt esser arbitre. ¶ Atressi aquil qui son mut o sort en son gitat per natura. ¶ E per dreit en son gitat femnas e sers. et aquil qui son infames. so son aquil qui son desleialatz.



5

[1] De sponsalibus, so es de las fermalias de las molieransas

[1.1] Pois que nos avem dit d’aquels negocis que li un ome fant ab los autres. si cum es uendezos e tenezos. e logazos. et d’autre assatz que om fai solament per respeit d'auer : ara digam de matrimoniis so es de molieransas. que om non fai tant per respeit d'auer : cum per respeit de semeteus. ¶

[1.2] T.i. Si alcus om uol prenre molier : moutas [f. 51c]causas i deuunt esser esgardadas. ¶ Primeirament deu esser esgardatz la edatz d'andos. so es d'aquel qui uol prenre molier. e d'aquela que uol prenre marit. Car nuls om non pot fermar molier si el a meins de .vii. ans. ni la femna atressi non deu auer meins de .vii. anz. si ela uol fermar marit. o sia qu'el aia paire. o sia que non. Ni non ualran las fermalias. et ancara en sia donada peniora o fermansa. o auers per arras non ual ren. ¶

[1.3] Atressi nuls om non pot prenre ancara la posca el fermar : si el es menre de .xiiii. ans. e la femna eissament non pot prenre marit : si ela es menre de .xii. ans. ancara poscha ela fermar marit. ¶

[1.4] Si aquil ome qui fermant molier sunt menor de.l temps qu'es ditz de sobre. so es l'om de .xiiii. ans. e la femna de .xii. podunt se partir d'aquelas molieransas ses nulia pena e ses pechat. si amdui o uolunt. o solament l'us. ancara en sia faiz sagremens. o en sia pliuida fes. mas si solament l'us es menre de so que nos auem dit desobre : so es l'om de .xiiii. ans o la femna de .xii. : e l'autre es maier. aquel qui es menre s'en pot ben partir sens nulia pena e ses nuil peccat. Eissament et aquel qui es maier de .xiiii. ans. s'en pot partir ses nulia pena si ela i fo messa. e ses nuil peccat que el non aura. ia sia so qu’el o agues iurat per aco qu’el non laissa que non prenda la femna aissi cum auia jurat. E ia sia so que lo reman en el : si la pot laissar si ela es menre de .xii. anz. ancara sia el maier de .xiiii. ans. et ancara o aia el iurat. et aquo pot far ses nulia pena : isters que el sera pre[f. 51d]iurs. si el fetz aquelas fermalias per sagrament.

[1.5] Atrestals rasos es de la part de la femna. ¶ mas si il sunt maiors de .xxv. ans : certa pena es ordenada ad aquel qui la uol enfranger . aquelas fermalias que sunt faitas de molieransas. ¶ t.ii. la pena es aitals. Si aquel que fermet la molier es maier de .xxv. ans. e reman en el qu'el non la·uol prenre : el deura perdre las arras si el las i donet. o la peniora si el i donet peniora. mas si en la femena reman qu'es maier de .xxv. ans. deu redre aco que pres de.l marit et atrestant e non plus. si non i ag autre couent cant forunt faitas las fermalias. mas si fo tals couens faitz en las fermalias cant la femna pres las arras. o la peniora. o autre per leis que ela redes aco en catre tanz e ela o sos paire si de la soa part reman la molieransa : ual ben aquest couens. e pot ben lo maritz demandar aco que li fo couengut si reman en la part de la femna que ela non lo pren. ¶ mas si couens i fo faitz de mais de catre tans  : non ual aco qu'es dit de.l mais. ¶

[1.6] T. i. aquel om qui es en poder de son paire : non deu prenre molier ses la uolontat de.l paire. E si el o fai : non ual per razon si.l paire non o cosent pois. ¶ atrestals razos es si el es e.l poder de son aui : qu'el non deu prenre molier ses la soa uolontat. ¶ Cals razos es de.l fil qu’es el poder de son paire. si el uol prenre molier : atrestals razos es de la filia si ela uol prenre marit : que ela non o pot faire mentre que ela es el poder de son paire. o de son aui: ses lo lor cossentiment. ¶

[1.7] Atressi cum es uers que.l fils qu’es el poder de son paire [f. 52a] o de son aui non deu prenre molier ses la lor uolontat : atressi es uers que.l paire ni l'auis non podunt forsar lor fil ni lor nebot de prenre molier. ans es obs que.l fils o cosentischa nominadament : si om uol que ualia lo matrimonis so es la molieransa. ¶

[1.8] Autra razos es en la filia qu’es e.l poder de.l paire. Car lo paire li pot donar marit ancara non o uolia ela. et ela deu o cossentir a.l marit que li uol donar sos paire o sos auis. sol que aquel maritz sia honesta persona. so es aitals om qui la couenia. so es non sia infamis. Car si el es infamis : so es si el non es leials om o honest non es destreita la filia de cossentir a.l paire.



6

[1] Aici ditz de.ls sers que fugiunt a lor seniors

[1.1] Era digam de.ls sers qui fugiunt a lor seniors e de.ls libertins, mas primeirament devem saber cals es fugitius

[1.2] Fugitius es aquel sers : que fui a son senior : o a son magistre : en tal uolontat que el mais non torn ad el. ancara mudes el pois sa uolontat : et el i tornet. atressi se el se rescondet e maison de son senior. per aco que el trobes ochaison de fugir. ancara non[f. 60b] fugis el. atrestal es cum se el agues fugitz ¶ atressi se us sers fugia ed el mudet pois sa uolontat et aucis se en alcuna mezura : atrestal es cum se el agues fugit. aquela medeissa razos es d'aquel que uolia fugir. et cora el comenset a correr: so seigner lo pres si que el non pog fugir. ¶ atrestals razos es se mos sers annet en tal log dun eu no.l posc aduire. si cum es si el annet a mos enemix. ¶

[1.3] Se mos sers me fug : eu m'en posc tornar ad aquel qui lo me donet. o per uendezon. o per cambies. e posc me tornar ad aquel qui lo receup. et ad aquel qui li donet coseil de fugir. ¶

[1.4] Aquel om qui receup mon ser que me fugit. se el lo celet que el non uolg que eu o saubes: ancara non saubes el que el era meus, se el sabia que el era fugitius : el lo me deu redre. ab autre ser atrestan bon o ab .xx. sol. e quantas uegadas el lo recebra : tantas uegadas en deu auer aquesta pena. se el lo teng per .xx. dias que el non o manifestet ad aquel de cui era. ni en publico. E sobre tot aco el en es tengutz per laironici. e se el non pot pagar aquesta pena : la poestatz lo deu castigar segon lo seu ueiaire. ¶

[1.5] Se.l sers d'alcun ome fug a son senior. et el se rescun e maison d'aquel ome qui es menre de .xxv. ans. om lo pot demandar ad aquel en cui baillia es lo menre. so es sos tuadors, o sos curadors en es tengutz ab atrestal pena. cum es dita de sobre.

[1.6] Se.l senier de.l ser fugitiu ag mal engan en la fuga de son ser : si cum es si el diss en aisi. uai e fuig en maison d'aital ome a cui eu uoil [f. 60c] mal. e.l sers i fugit per lo coseil de son senior. et aco pot esser conogut se ual ren per lo deman que om en fara a.l ser: lo senier lo deu perdre. e·l sers deura esser de.l fisco. ¶

[1.7] Se aquel en cui maison fugit lo sers d'autre. ditz que aquel sers es seus. o ditz que el es franx : lo sers deu esser mes a torment que el diga uertat se el es sers o franx. e se el es sers : que el diga de cui. se om non pot saber lo uer en autra guisa ¶

[1.8] Se alcus om ditz que sos sers li es fugitz et el lo uol querre en maison d'alcun ome : non li o deu om uedar. ¶

[1.9] E se lo sers d'alcun ome s'en fug. lo senier non pot perdre lo dreit que el i a. per meins de .xxx. ans. ni autre non o pot gasainar per meins de .xxx. anz. ancquera lo cumpres el d'autre per bona fe. et aco esdeuen per aco que.l sers fai furt de semeteus quant el fuit.