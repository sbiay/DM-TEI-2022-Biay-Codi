NAF 4138 

 

3 

[1] Aici ditz de.ls juizis e d’aquels omes qui podunt donar juizi ses fermansa.

[1.1] Pois que nos avem dit de sobre d'aquelas causas que sunt obs e.ls juizis, si cum es de edendo, so es de manifestar ad autre per cal rason el lo vol metre em plaitz, et de in jus vocando, so es de clamar em plait ome, e pois que nos avem dit de.ls arbitres, so es d'aquelas personas qui recrubunt fermansas de plait ni non ant autre juridiction, so es autra poestatz, era digam d'aquelas personas que an poestat que podunt destrenger omes en plait, que fason razon l'us a l'autre, e qui podun donar judici ses nuilla fermansa. Mas aquel de sobre es apelatz arbitres et aquest es apelatz judicis.

[1.2] Primeirament deu esser esgardat que es judicium, et en cal forma et en cal mesura el deu esser ordenatz, et entro a cal termini el durara pois que el er comensatz, e cal poestat e cal valor el a.

[1.3] Li jutgues a tant de differentia de l'arbitre so es ordenatz que li jutgues se fai per publial persona, so es per cuminal poestat, e li arbitres se fai per privada persona. Atressi autra differencia i es car en l'arbitre, si om non vol atendre la soa sentencia, li arbitres non l'en pot destrenger si non per la peniora, o per la pena si il li es promessa, o per la fermansa, si cum es dit de sobre. Mas si jutges dona sentencia et om non la vol atendre, el l'en pot destrenger, ancara non aia el ni peniora ni fermansa ni non i sia promessa pena.

[1.4] La mesura e la forma deu esser esgardada et en lo comensament de.l juizi et en la fin. Atressi deu esser esgardada li persona de.l jutge et aquela de l'actor et aquela de.l reu. Atressi la causa deu esser esgardada don es lo plaitz.


[2] Aici ditz qui pot esser jutges e qui non.

[2.1] Lo jutges deu esser tals persona que el non en posca esser gitatz per natura ni per dreit. Aquil en son gitat per natura qui sunt menor de .xxv. ans., aissi cum il non podunt esser arbitre. Atressi aquil qui son mut o sort en son gitat per natura. E per dreit en son gitat femnas e sers et aquil qui son infames, so son aquil qui son desleialatz.



5

[1] De sponsalibus , so es de las fermalias de las molieransas.

[1.1] Pois que nos avem dit d’aquels negocis que li un ome fant ab los autres, si cum es vendezos e tenezos e logazos, et d’autre assatz que om fai solament per respeit d'aver, ara digam de matrimoniis , so es de molieransas, que om non fai tant per respeit d'aver cum per respeit de semeteus.

[1.2] Si alcus om vol prenre molier, moutas causas i devunt esser esgardadas. Primeirament deu esser esgardatz la edatz d'andos, so es d'aquel qui vol prenre molier e d'aquela que vol prenre marit. Car nuls om non pot fermar molier si el a meins de .vii. ans, ni la femna atressi non deu auer meins de .vii. anz. si ela vol fermar marit, o sia qu'el aia paire o sia que non. Ni non valran las fermalias, et ancara en sia donada peniora o fermansa o avers per arras, non val ren.

[1.3] Atressi nuls om non pot prenre, ancara la posca el fermar, si el es menre de .xiiii. ans. E la femna eissament non pot prenre marit, si ela es menre de .xii. ans., ancara poscha ela fermar marit.

[1.4] Si aquil ome qui fermant molier sunt menor de.l temps qu'es ditz de sobre, so es l'om de .xiiii. ans. e la femna de .xii., podunt se partir d'aquelas molieransas ses nulia pena e ses pechat, si amdui o volunt o solament l'us, ancara en sia faiz sagremens o en sia plivida fes. Mas si solament l'us es menre de so que nos avem dit desobre, so es l'om de .xiiii. ans o la femna de .xii.,  e l'autre es majer, aquel qui es menre s'en pot ben partir sens nulia pena e ses nuil peccat. Eissament et aquel  qui es maier de .xiiii. ans. s'en pot partir ses nulia pena si ela i fo messa. e ses nuil peccat que el non aura. ia sia so qu’el o agues iurat per aco qu’el non laissa que non prenda la femna aissi cum auia jurat. E ia sia so que lo reman en el : si la pot laissar si ela es menre de .xii. anz. ancara sia el maier de .xiiii. ans. et ancara o aia el iurat. et aquo pot far ses nulia pena : isters que el sera prejurs, si el fetz aquelas fermalias per sagrament.

[1.5] Atrestals rasos es de la part de la femna. Mas si il sunt majors de .xxv. ans, certa pena es ordenada ad aquel qui la vol enfranger aquelas fermalias que sunt faitas de molieransas. La pena es aitals : si aquel que fermet la molier es majer de .xxv. ans. e reman en el qu'el non la vol prenre, el devra perdre las arras, si el las i donet, o la peniora, si el i donet peniora. Mas si en la femena reman qu'es majer de .xxv. ans, deu redre aço que pres de.l marit et atrestant e non plus, si non i ag autre couent cant forunt faitas las fermalias. mas si fo tals couens faitz en las fermalias cant la femna pres las arras. o la peniora. o autre per leis que ela redes aco en catre tanz e ela o sos paire si de la soa part reman la molieransa : ual ben aquest couens. e pot ben lo maritz demandar aco que li fo couengut si reman en la part de la femna que ela non lo pren. ¶ mas si couens i fo faitz de mais de catre tans  : non ual aco qu'es dit de.l mais.

[1.6] Aquel om qui es en poder de son paire non deu prenre molier ses la volontat de.l paire. E si el o fai, non val per razon si.l paire non o cosent pois. Atrestals razos es si el es e.l poder de son avi, qu'el non deu prenre molier ses la soa volontat. Cals razos es de.l fil qu’es el poder de son paire si el vol prenre molier, atrestals razos es de la filia si ela vol prenre marit : que ela non o pot faire mentre que ela es el poder de son paire o de son avi ses lo lor cossentiment.

[1.7] Atressi cum es vers que.l fils qu’es el poder de son paire o de son avi non deu prenre molier ses la lor volontat, atressi es vers que.l paire ni l'avis non podunt forsar lor fil ni lor nebot de prenre molier, ans es obs que.l fils o cosentischa nominadament, si om vol que valia lo matrimonis , so es la molieransa.

[1.8] Autra razos es en la filia qu’es e.l poder de.l paire, car lo paire li pot donar marit ancara non o volia ela et ela deu o cossentir a.l marit que li vol donar sos paire o sos avis, sol que aquel maritz sia honesta persona, so es aitals om qui la covenia, so es non sia infamis. Car si el es infamis, so es si el non es leials om o honest, non es destreita la filia de cossentir a.l paire.



6

[1] Aici ditz de.ls sers que fugiunt a lor seniors.

[1.1] Era digam de.ls sers qui fugiunt a lor seniors e de.ls libertins, mas primeirament devem saber cals es fugitius.

[1.2] Fugitius es aquel sers que fui a son senior  o a son magistre en tal volontat que el mais non torn ad el, ancara mudes el pois sa volontat et el i tornet. Atressi se el se rescondet e maison de son senior per aço que el trobes ochaison de fugir : ancara non fugis el, atrestal es cum se el agues fugitz. Atressi se us sers fugia ed el mudet pois sa volontat et aucis se en alcuna mezura : atrestal es cum se el agues fugit. Aquela medeïssa razos es d'aquel que volia fugir et cora el comenset a correr so seigner lo pres si que el non pog fugir. Atrestals razos es se mos sers annet en tal log dun eu no.l posc aduire, si cum es si el annet a mos enemix.

[1.3] Se mos sers me fug, eu m'en posc tornar ad aquel qui lo me donet o per vendezon o per cambies. E posc me tornar ad aquel qui lo receup et ad aquel qui li donet coseil de fugir.

[1.4] Aquel om qui receup mon ser que me fugit, se el lo celet que el non volg que eu o saubes, ancara non saubes el que el era meus : se el sabia que el era fugitius, el lo me deu redre ab autre ser atrestan bon o ab .xx. sol. E quantas vegadas el lo recebra, tantas vegadas en deu aver aquesta pena, se el lo teng per .xx. dias que el non o manifestet ad aquel de cui era ni en publico. E sobre tot aço el en es tengutz per laironici. E se el non pot pagar aquesta pena, la poestatz lo deu castigar segon lo seu ueiaire.

[1.5] Se.l sers d'alcun ome fug a son senior et el se rescun e maison d'aquel ome qui es menre de .xxv. ans., om lo pot demandar ad aquel en cui baillia es lo menre, so es sos tuadors o sos curadors, en es tengutz ab atrestal pena cum es dita de sobre.

[1.6] Se.l senier de.l ser fugitiu ag mal engan en la fuga de son ser, si cum es si el diss en aisi : vai e fuig en maison d'aital ome a cui eu voil mal. , e.l sers i fugit per lo coseil de son senior, et aço pot esser conogut, se val ren per lo deman que om en fara a.l ser lo senier lo deu perdre, e·l sers devra esser de.l fisco.

[1.7] Se aquel en cui maison fugit lo sers d'autre ditz que aquel sers es seus o ditz que el es franx, lo sers deu esser mes a torment que el diga vertat se el es sers o franx ; e se el es sers que el diga de cui, se om non pot saber lo ver en autra guisa.

[1.8] Se alcus om ditz que sos sers li es fugitz et el lo vol querre en maison d'alcun ome, non li o deu om vedar.

[1.9] E se lo sers d'alcun ome s'en fug, lo senier non pot perdre lo dreit que el i a. per meins de .xxx. ans, ni autre non o pot gasainar per meins de .xxx. anz., ancquera lo cumpres el d'autre per bona fe. Et aço esdeven per aço que.l sers fai furt de semeteus quant el fuit.