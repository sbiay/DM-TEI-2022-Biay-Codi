BNF, fr. 1932



3

[1] De.l juizis o d’aquels homes que podont donar juizi ses fermanssa.

[1.1] Puis que nos avem dig de sobre d'aquelas causas [f. 9c] que son obs e.ls juzis, si cum es de edendo, so es de manifestar a autre per qual razo el lo vol metre en plag, o de in jus vocando, so es de clamar home en plag, e puis que nos avem dig de.ls arbitres, so es d'aquelas personas qui recebo fermansas de plag ni no ant autra jurisdicio so es autra poestatz, eras digam d'aquelas personas que ant poestatz que podo destrenher home en plag que fasso razo l'us a l'autre e qui podont [lecture incertaine] juzi ses nulha fermansa. Mas aquel de sobre es appellaz arbitres [om la fin de phrase].

[1.2] Primeiramen[f. 9d] deu esser esgardatz que es judicium, e en qual forma e en qual mezura el deu esser ordenatz, e entro a qual termini el durara puis qu’el er comensatz, e quel poestatz e qual valor el a.

[1.3] La jutges a tant de differensia de l'arbitre que la jutges se fai per publial persona, so es per cominal poestatz, e li arbitres se fai per privada persona. Item autra differensia i es quar en l'arbitre, si hom no vol atendre la soa sentensia, li arbitres no l'en pot destrenher si non per la penhora o per la pena, si lhi es promessa, o per la fermansa si cum es. [f. 10a] dig de sobre. Mas si jutges dona sentensia e hom no la vol atendre, el l'en pot destrenher, anquera non aia el ni penhora ni fermansa ni non sia promessa pena. ¶

[1.4] La mezura e la forma deu esser gardada e cum lo comensament de.l juzi e en la fi. Item deu esser esgardada li persona de.l [jutges] e aquela de l'actor. e aquela de.l reu. Item la causa deu esser esgardada dont es lo plaz.


[2] Qui pot esser jutges e qui non.

[2.1] Li jutges deu esser tals persona que el non pusca esser gitatz [f. 10b] per natura ni per dreg. Aquil en so gitat per natura que so menor de.xxv. anz, aissi cum ilh no podo esser arbitre. Item aquilh que son mutz o sort en son gitat per natura. E per dreg so gitat femnas e servs e aquel que sunt infames, so son [aquilh que] so deslealatz.



5

[1] De sponsalibus so es de las fermanssas de las molheranssas

[1.1] [P]uis que nos avem dig d’aquels negocis que li un home fant ab los autres, si cum es vendezos e tenezos e legazons, e autre assatz que hom fai solament per respeg d’aver, era digam de matrimoniis, so es de molheransas, que hom ne fai tant per respeg d’aver cum per respeg de semeissi.

[1.2] Si alcus vol prenre moller, moutas causas devont esser esgardadas Primerament[f. 87a] deu esser esgardada la etatz d’amdos, so es d’aquel que vol prendre molher et d’aquela que vol prendre maritz. Quar nulhz hom no pot fermar molher si el a menhz de .vii. anz, ni la femna eissament no deu aver menhz de .vii. anz. si vol fermar. maritz, o sia que aia paire o sia que non. Ja non valran las fermalhas, anquera en sia donada penhora o fermansa o aver per eres, non val ren.

[1.3] Issament nulhz hom non pot prenre, anquera la pusca el fermar, si el es menre de .xiiii. anz. Ni la femna marit si ela es menre de .xii. anz, anquela pusca ela fermar.

[1.4] Si aquilh home que fermon molhers sont menor de.l temps que es dig desobre, so es l’om de .xiiii anz. e la femna. de xii., podont se partir d’aquelas malheransas senz nulla pena e ses peccat si [f. 87b] amdui o volunt o solament l’us anqueras si ont fag segrament o en sia plevida la fes, mas si solament l’us es menre de so que nos avem dig desobre, so es l’om de .xiiii. ans o la femna de .xii., e l’autre es maier aquel que es menre s’en pot ben partir senz nulha pena e senz nulhz peccat. Eissament eaquel que es maier de .xiiii. anz senz nulha pena si ela i fo messa e senz nulhs peccat que el n’aura ja ssia que el o agues jurat per aco que.l no laisse que non prenda la femna aissi cum avia jurat. E aquo pot far senz nulha pena, esters qu’el sera perjurs, si el fei aquelas fermalhas per segrament.

[1.5] Eissament razos es de la part de la femna. Mas s’ilh sont maier de .xxv. anz certa pena es ordena[da] a aquel qui la [f. 87c] vol effranher aquelas fermalhas que sont fachas de molheransas. La pena es aitals : si aquel que fermet la molher es maier de .xxv. anz. e remanen aquel que no la vol prendre, el devra perdre las erras, si las i donet, o la penhora, si la i donet. Mas si en la femna reman que es maier de .xxv. anz deu redre aquo que pres del marit et atrestant e non plus, si non i ac autre covenent quant foron faitas las fermalhas. Mas si fo tals covenenz faitz en las fermalhas quant la femna pres las erras o la penhora o autre per lheis, que ela eres aco en .iiii. tanz o ela o sos paires, si de la sua part reman la molheransa : val ben aquest covenentz, e pot ben lo m[f. 87d]arit demandar aço qu’ilh fo covengut, si reman en la part de la femna que ela no la prent. Mas si covenens i ffo fag de mais de .iiii. tantz, non val aco que es dig de.l mais.

[1.6] Aquel home qui es en poder de sun paire non deu prendre molher senz la volumtat de.l paire. E si el o.ffai, no val per razon si.l paire non o cossent puis. Aitals razos es si el es en lo poder de son avio, qu’el no deu prenre molher senz la sua volumtat. Quals razos es del filh que es el poder del paire si el vol prendre molher, aitals razos es de lo filha si vol prenre marit : que ela no o pot far dementre que ela es el poder de sun paire et de sun avion senz lo lor cossentiment.

[1.7] [f. 88a] Atressi cum es vers que es el poder de sun paire e de sun avion non deu prendre molher senz la lor voluntat, atressi es vers que.l paire ni l’avion non podo forsar lor filh ni lor nebot de prendre molher, anz es ops que lo filhz o cossentisca nominadament, si hom vol que valha lo matrimonis so es la molheransa.

[1.8] Autra razos es de la filha que es el poder del paire., quar lo paire li pot donar marit anquera non o vulha ela e ela deu cossentir al marit que.lh vol donar sos paires o sos avios, sol que aquel maritz sia honesta persona, so es aitalz hom que.lh covenha, so es que non sia infamis. Quar si el es infamis, so es si el non es leials hom o honest, non es destrecha la filha de [f. 88b] cossentir al paire.



6

[1] Aici di de.l servs qui fugon a lor senhor.

[1.1] [E]ra digam de.ls servs qui fugunt a lors senhors e de.ls libertins. Mas primerament devem saber quals es fugitious.

[1.2] Fugitious es aquel sers qui fuga a son senhor o a sun maestre en tal volumtat que el mais no torn, a el anquera mudes el puis sa voluntat e el i tornet. Atrestal si el se rescondet en maion de son senhor per aco que el trobes maion de fugir anquera no fugis : el atrestal es cum si el agues fugit. Aquela meissa razos es d’aquel qui volia fugir e cora el comenset de corre ses senhor lo pres si que el no pog fugir. Atrestals razos es si mos servs anet en tal loc dont eu no lo pusc aver, sicum es si el anet a mos enemix.

[1.3] Si [f. 105b] mos servs me fugit eu m’en pusc tornar a aquel qui lo me donet o per vendezo o per logazo o per cambis. E pusc m’en tornar a aquel qui lo receup e a aquel qui li donet cosselh de fugir.

[1.4] Aquel hom qui receup mon serv qui me fugic, si el lo celet que el no volc que eu saubes, anquera no saubes el que el era meus : si el sabia que el era fugitios, el le me deu redre ab autre serv atrestant bo o ab .xx. sol. E quantas vegadas el lo recebra, tantas vegadas eu deu aver aquesta pena, si el la tenc per .xx. dias que el non a manifestet a aquel de cui el era ni en publico. E sobre tot aço, el n’es tengutz per larronici. E si el non pot pagar aquesta pena, la poestatz l’en deu castigat segont lo seu [f. 105c] vegaire.

[1.5] Si lo servs d’alcun home fug a son senhor e el se rescont en maio d’aquel home qui es mendre de .xx. anz, hom lo pot demandar a aquel en cui balhia es lo mendre, so es sos tutors o sos curadors, en es tengutz ab atrestal pena cum es dicha desobre.

[1.6] Si lo senhor del serv fugitiu ac mal engan en la fuga del seu serv, sicum es si el diss : en aissi vai e fug en maio d’eital home a cui eu vuilh mal, e.l servs i fugit per lo cosselh de son senhor, e aco pot esser conogut, si valren per lo deman que hom en fara al serv, lo senhor lo deu perdre, e.l serv deu esser del fisco.

[1.7] Si aquel en cui maio fugit lo servs d’autre. ditz que aquel servs es seus [f. 105d] o ditz que el es franx, lo servs deu esser mes a torment que el diga la veritat si el es servs o franx ; e si el es servs que el diga de cui, si hom no pot saber lo ver en autra guiza.

[1.8] Si alcus hom ditz que sos servs li es fugitz e el lo vol querre en maio d’alcun home, no lo deu hom vedar.

[1.9] E si lo servs d’alcun home s’en fugit, lo senher non pot perdre lo dreg qu’el i a per menhz de .xxx. anz, anquera lo compres el d’autre per bona fe. E aço esdeven per aco que.l servs fai furt de se meiss quant el fugit.