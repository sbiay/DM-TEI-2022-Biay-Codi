BNF, naf 4504



3

[1] De.ls judicis e d’aquelz omme que podon donar judici ses fermansa.

[1.1] Pois que nos avem ditz. de sobre d’aquellas causas que son hobs als judicis, si com es de edendo, so es manifestar ad altre per cal razon el lo vol metre en platz, e de [GAP in jus]vocando, so es de clamar home en platz, e pois que nos avem ditz de.ls arbitres, so es d’aquellas personas que recebon fermansa de platz ni non an altres juris distictions, so es altra poestat, ara digam d’aquellas personas que an poestat que podon detrener homes en platz, que fan razons l’uns a l’altre, et podon donar judici ses neguna fermansa. Mais aquel de sobre es apellatz arbitre et aquest es apellatz judices.

[1.2] Primeirament deu esser esgardatz que es judicium (SIC ET MEME APRES : c'est juges, pas judicium), et en qual forma et en qual razon et an qual mesura deu esser ordenatz, et entre aquel termini el durara pois que el es commensatz, e qual valor e cal poestat ell a.

[1.3] Le judicium (SIC) a tan de diferencia de l’arbitre que le judicium (SIC) si fa (SIC : publiar per persona >>> publial persona), so es per comminal poestat, e li arbitre se fai per privada persona. Arregers altra differencia i es car en arbitres, si hom non vol atendre la soa sentencia, l’arbitres non li pot destrener si non per la pena o per la peiora (SIC confusion entre pena et peniora) si li es promessa, o per la fermansa, si com es ditz de sobre. Mais si.l juges dona sentencia et hom non la vol atendre, el l’en pot destrener, ancara non aia el peiora ni fermansa ni non i sia promessa pena.

[1.4] La mesura e la forma deu esser esgardada et en lo comensament del judici et en la fin. Arregers deu esser esgardada la persona del juge et aquela de l’actor et aquela del reu. Arregers la causa deu esser esgardada don es lo platz.


[2] Aisi dis qui pot esser juges e qui non. capitola ii.

[2.1] Li juges deu esser [f. 19] tals persona que non posca esser gitata per natura ni per dretz. Aquil en son gitat per natura que son mener de .xx.v., ansi aisi (SIC) com il podon esser arbitre. Aregers que son mut o sort en son gitat per natura. Eper drerts en son gitat femenas o seru et aquel que son (sic INFAMIS) famis, son aquel que son deslialat.



5

[1] De sponsalibus son son las fermalas de las moleransas.

[1.1] Pois que nos avem ditz d’aquels negocis que li un home fan abs los altres si com es vendesons en tensions en logasons, et altre assatz que hom fai solamen per respeitz d’aver, ara digam de matrimonis, so es de las moleransas, que hom non fai tan per respeit d’aver com per respeit de se meseus.

[1.2] Si alcus hom vol penre moler, moltas causas i devon esser esgardadas. Primeirament deu esser esgardatz la etatz d’andos, so es d’aquel que vol penre moler e d’aquella que vol penre marit. Car nuls hom non pot penre moler si el a mens de .vii. ans, ni la femna arregers si a mens de .vii. ans. si ella vol fermar marit, o sia qu’el aia paire o sia que non. Ni non valrant las fermalatz [f. 70v], et ancara en sia donada peinora e fermansa o aver per aras, non val rem.

[1.3] Arregers nuls hom non pot penre moler, ancara la posca el fermar si el es menre de .xiiii. ans. E la femna eisament non porra penre marit si ella es menre de .xii. ans., ancara posei ela fermar marit.

[1.4] Si aquels homes que fermant moler son menor de temps que es dit de sobre, so es de xiiii. ans. e la femna de xii. ans., podon se partir podon se partir [om. sic] aquellas moleransas ses nulla pena e ses pecat, si amdui o volon o solament l’uns, encara en aia fatz sagrament o n’en sia plevida fes. Mais solament li uns es menre de so que nos avem ditz desobre, so es. l’un de .xiiii. ans e la femna de .xii. ans., e l’altre es [om. major], aquel que es menre s’en pot ben partir ses nula pena si ella i fo messa, e ses nul pecat que el non aura. E ja sia so qu’el o ages jurat per aquo que non laisa que non prendi la femna aisi com o avia jurat ja sia so que lo reman en el, si la pot laisar se el es menres de xii. ans., encara sia el maier de .xiiii. ans . et ancara o aia el jurat. Et aquo pot faire ses nula pena, esters qu’el sera perjuis, si el fes aquellas fermalas per sagrament.

[1.5] Atrestals razons es de la part de la femna. Mais si il son maiors de .xx.v. ans., certa pena n’es ordenada ad aquel que la vol frainer aquellas fermalas que son fatas de moleransas. La pena es aitals :(???) Tu. mais tot en sia pena promessa non val si arras non son donadas.(???) Si aquel que fermet la moler es maier de .xxv. ans. e reman en el que non la vola penre, el devra perdre las aras, si las i donet, e la peinora e la peinora (répété), si el donet peinora. Mais si en la femna reman que es maier de .xxv. ans, [f. 71]deu redre aquo que pres del marit et atrestan (om. et non plus > en fait il le rattrape après), si non i ac altre convinent, e non plus, cant foront faitas las fermansa. Mais si fo fat tal convinent en las fermalas cant la femna pres las arras o la peinora o altrui per lui, quella rede aquo en .iiii. tans. o ella o sos paire si de la so part reman la fermala, so es la moleransa : val ben en aquest convinent e pot ben demandar aquo le maritz que li fo en convent, si reman en la part de la femna quella non lon pren. Mais si lo coventz non fo fatz de mais de .iiii. tans, non val aquo qu’es ditz del mais.

[1.6] Aquel hom que es en poder del paire non deu penre moler ses volontat de son paire. Et si el o fait, non val per razon, si.l paire non consent pois. Atrestals razons es si el es en poder de son avi, qu’el non deu penre moler ses la soa volontat. Cals razons del fil qui es en poder de son paire si el vol penre moler, atrestals razons es de la fila si ella vol penre marit : qu’ella non o pot faire mentre qu’ella es en poder de son paire o de son avi ses son consentiment.

[1.7] Atressi com es vers que.l fils qu’es en poder de son paire o de son avi non deu penre moler sans la la [sic] lor volontat, essi es vers que.l paire ni l’avis non podon forsar lor fil ni lor nebot de penre moler, ans es obs que.l fils o consentisca nominadament, si hom vol que vala lo matrimonis, so es la moleransa.

[1.8] Altre razons es en la fila que es el poder del paire, car lo paire li pot donar marit ancara non o vola ella. Et ella deu consentir ad aquel marit que li vol donar sos paire o sos avis, sol que aquel maritz sia onesta persona, so es aitals om que li convena, so es non sia infamis. Car si el es infamis so es que non es lials om onestz, non es destreita la fila de consentir al paire.



6

[1] Ara digam de.ls sers fugon a lor seinors.

[1.1] Ara digam de.ls seiors cant lur fuion lur sers e de.ls libertis, mais primeiramen devem saber que es fugitius.

[1.2] Fugitius es aquel sers que futz a son seior o a son maistre en tal volontat qu’el mais non torn ad el, encara mudes el sa volontat et el li tornes. Arregers se el se rescondet e maison de son seior per aquo que trobes ocaison de fogir : ancara non fogis el, atrestal es com si el ages fogit. Arregers se uns sers fogia e pois pudet sa volontat et ausis se en calque mesura : atrestal rasons es com se el ages fogit. Aaquella medeusa razons razons [sic ?] es d’aquel que volia fugir et cora el commenset de core e le senior lo pres qu’el non poc fugir. Atrestals razons es si mos sers anet en tal loc don eu lo li poges aduire, si com es si el anet a mos enemix.

[1.3] Se mos sers me fogi, eu m’en posc tornar ad aquel que lo me donet e per vendeson o per cambis. E posc m’en tornar ad aquel que lo receup et ad aquel que li donet conseil de fogir.

[1.4] Aquel hom que receup mon seru que me fogi, se el lo celet qu’el non volc qu’eu lo sabes, ancara non o saubes el qu’el era meus : si el sabia que fos fugitius, el lo me deu redre ab autre ser atrestan bon o ab .xx. sol. En cantas vegadas el le recebra, tantas vegadas el deu aver aquestas pena, si el lo ten per .xx. dias qu’el non o manifestet ni ad aquel [f. 87] de cui ella era ne e publico. E sobre tot aquo et es tegutz per laironici. E se el non pot paiar aquesta pena la poestaz lo deu castiar segon lo seu vejaire. ¶

[1.5] Si.l sers d’alcun ome futz a son seinor et el se rescondet en la maison d’aquel ome qui es menre de xxv. ans, om lo pot demandar ad aquel en cui bailla es le menre, so es sos tuaire o sos curaire, en es tengutz ab atrestal com es dita de sobre.

[1.6] Si.l sers fugitius ac mal egan en la fuga de son senior, si com es si el es ditz enaisi : vai e futz a maison d’aital ome a cui eu vol mal, el sers i fo per consel de son senior, et aço pot esser conogut per lo deman que hom fera al seru, lo senior lo deu perdre e.l sers deura esser del fisco.

[1.7] Si aquel en cui maison fugi lo sers d’altre dis que aquel sers e.l sers es seus o dis qu’es fransc, lo sers deu esser mes a tormen que diga la veritat se el es sers o francs ; e se el es sers qu’el diga de cui om non pot saber lo ver en altre gisa.

[1.8] Si alcus hom ditz que sos sers li es fugitz et el lo vol quere e maison d’alcun home, non li deu om vedar.

[1.9] Et se le sers d’alcun home s’en futz lo seiner non o pot perdre lo dretz qu’el i a per mens de .xxx. ans, ancara lo compres d’altre per bona fe. Et aquo esdeven per aquo que.l sers fa furt de se medeus cant el futz.